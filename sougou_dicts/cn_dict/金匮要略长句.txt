# 生成工具 https://github.com/whitewatercn/rimetool
# 生成时间 2025-03-02_08-01-45
---
寸口脉动而弱，动即为惊，弱则为悸。
师曰:尺脉浮，目睛晕黄，衄未止。晕黄去，目睛慧了，知衄今止。
又曰:从春至夏衄者，太阳;从秋至冬衄者，阳明。
衄家不可汗，汗出必额上陷，脉紧急，直视不能眴，不得眠。
病人面无色，无寒热。脉沉弦者，衄;浮弱，手按之绝者，下血;烦咳者，必吐血。
夫吐血，咳逆上气，其脉数而有热，不得卧者，死。
夫酒客咳者，必致吐血，此因极饮过度所致也。
寸口脉弦而大，弦则为减，大则为芤，减则为寒，芤则为虚，寒虚相击，此名曰革，妇人则半产漏下，男子则亡血。
亡血不可发其表，汗出即寒栗而振。
病人胸满，唇痿舌青，口燥，但欲潄水不欲咽，无寒热，脉微大来迟，腹不满，其人言我满，为有瘀血。
病者如热状，烦满，口干燥而渴，其脉反无热，此为阴伏，是瘀血也，当下之。
火邪者，桂枝去芍药加蜀漆牡蛎龙骨救逆汤主之。
